---
title: 'Nasza misja'
layout: main
description: ...
featured_image: '/images/banners/home.jpg'
---

## Dwa przykazania miłości

Naszą misję można ująć właściwie w jednym zdaniu: 

_Chcemy wspierać  Cię w realizacji dwóch najważniejszych przykazań, których nauczył nas Jezus: abyś całym sercem kochała Boga oraz drugiego człowieka tak jak siebie samą._ 



## Mądra miłość do siebie

W naszych działaniach zwracamy szczególną uwagę na pewną prawidłowość zawartą w drugim przykazaniu: aby prawdziwie kochać mojego bliźniego, potrzebuję także mądrze kochać siebie. Dlatego pragniemy, abyś kochając Boga ponad wszystko, doświadczając Jego miłości i ucząc się od Niego, budowała życiodajne relacje oparte na miłości - tak z innymi jak i ze sobą. 

Co dokładnie oznacza dla nas mądra miłość do siebie? Za ks. Markiem Dziewieckim możemy powtórzyć, że jest to traktowanie siebie z przyjaźnią oraz stawanie sobie twardych wymagań. Dlatego chcemy kibicować Ci i zachęcać Cię, abyś traktowała siebie z godnością, szacunkiem, uważnością i życzliwością, wierzyła w siebie, w swój Boży potencjał, stawiała sobie mądre wymagania i z odwagą realizowała cele, aby każdego dnia stawać się coraz lepszą wersją siebie. 


## Jesteś jak lilia… Skąd ta nazwa?

Symbolem naszego projektu jest niezwykle wyjątkowy kwiat - lilia, która na przestrzeni wieków zyskała piękną symbolikę. W Biblii pojawia się kilkanaście razy, najczęściej w kontekście piękna, wybrania. Do niej porównywana jest w pieśniach i modlitwach kobieta najpiękniejsza i doskonała - Maryja. Jest także atrybutem św. Józefa i innych świętych. 

Przypatrując się zarówno powyższym kontekstom, w których jest używana, jak i żywemu kwiatu: jej okazałym białym kwiatostanom i silnej łodyżce, która je podtrzymuje, łatwo zrozumieć, że lilia jest symbolem piękna, czystego serca, szlachetności, ale także siły, zarówno fizycznej jak i siły charakteru, siły ducha. 

Dlatego kwiat lilii wspaniale obrazuje powołanie, do którego codziennie zaprasza nas - kobiety, ukochany Tata - Bóg. Każdej z nas mówi: „jesteś jak lilia pośród cierni…”. Właśnie Ty jesteś piękna, wybrana i umiłowana, stworzona na Jego obraz i podobieństwo, powołana do świętości… 

Jednak oczywiście o ile chwasty chętnie rosną same, bez naszej pomocy, o tyle szlachetny kwiat, aby mógł wzrastać i rozwijać się, wymaga od nas pracy.

I właśnie z tego powodu powstał projekt „jak lilia”. 

Zapraszamy Cię do tego, abyś patrzyła na siebie jak na piękną białą lilię, umiłowaną córkę Boga, cieszyła się życiem i pracując nad sobą, rozwijała się, by stawać się coraz piękniejszą, coraz bardziej podobną do najpiękniejszej lilii - Maryi. 

## Pragniemy aby ta przestrzeń była dla Ciebie inspiracją!